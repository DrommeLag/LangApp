# "Не може бути Чернігів без Десни": Олександр Рябоконь про борги, талант Мудрика та добровольчий батальйон 
![](https://cdn4.suspilne.media/images/resize/1040x1.78/db047e9f1a9ceb41.jpg)
18 листопада, 20:17
origin https://suspilne.media/319986-ne-moze-buti-cernigiv-bez-desni-oleksandr-rabokon-pro-borgi-talant-mudrika-ta-dobrovolcij-bataljon/
-- Title--

Футбольний клуб "Десна" разом зі своїм головним тренером Олександром Рябоконем зустріли повномасштабне вторгнення РФ на територію України на зборах у Туреччині. Там сіверяни на чолі зі своїм багаторічним тренером готувалися до весняно-літньої частини сезону УПЛ, проте так і не завершили сезон. Як Рябоконь повертався до України, вступав у добровольчий батальйон, чи залишились у "Десни" перед ним борги, як він оцінює сьогоднішню гру Михайла Мудрика та чи має надію на відродження "Десни", він розповів у інтерв'ю виданню Sport Arena.

>"Я однозначно розумів, що потрібно якомога скоріше повертатися в Україну та брати зброю в руки. Тому ніяких сумнівів не було. Почали шукати найближчий рейс та через Угорщину на перекладних дісталися Києва", — розповідає Рябоконь.

За його словами, жодних знайомств серед військових на момент повномасштабного вторгнення у нього не було, тому сам шукав де і як отримати зброю. В результаті колишній головний тренер "Десни" підписав контракт із добровольчим батальйоном "Континент".
![Олександр Рябоконь на облаштованій позиції](https://cdn4.suspilne.media/images/resize/952x1.78/b23279a4729cee55.jpg)
Олександр Рябоконь на облаштованій позиції. ФОТО: Олександр Рябоконь

"Позивний у мене дуже простий — "Тренер". Так зручніше всім тим, хто поруч, бо одразу зрозуміло про кого йде мова. Один з командирів мені запропонував такий позивний, а я погодився".

## Бомбардування стадіону імені Гагаріна

Олександр Рябоконь одразу дізнався про авіаналіт росіян на домашню арену "Десни" стадіон імені Гагаріна. Також йому повідомляли про мародерів, яких спіймали на стадіоні та знайдений там російський паспорт вже колишнього гравця "Десни" Олександра Масалова.

>"Бачив, як прямо на стадіоні Гагаріна затримували мародерів. Одна з найбільш цінних речей, що були на базі — це шахи з бурштину, які мені подарував товариш. Це якщо не говорити про документи, трудові книжки, які згоріли разом із сейфом через пряме влучання в ту будівлю.


![Олександр Масалов та спалення його російського паспорта чернігівськими ультрас](https://cdn4.suspilne.media/images/resize/952x1.78/46f93d0679be6f57.jpg)
Олександр Масалов та спалення його російського паспорта чернігівськими ультрас. ФОТО: Sport Arena

>Я чув про те, що на зруйнованому стадіоні Гагаріна знайшли російський паспорт Масалова. Що я можу сказати, він у нас був зовсім недовго, але я здивувався. Він дуже тихо себе поводив, відокремлено від усіх. Я був здивований, що гравець у такий час пішов грати в Росію".


## Борги залишаються

Після розмови з президентом "Десни" Володимиром Левіним, Рябоконь вважає, що є невелика надія, що якщо закінчиться війна, то команда в січні збереться та почне підготовку до нового сезону.

>"Я сподіваюсь, що "Десна" буде жити. Важко всім, але хотілося б, аби вона продовжила своє існування. Мені здається, не може бути таке місто як Чернігів без "Десни", — каже Рябоконь.

За його словами, повністю з боргами клуб не розрахувався, 3-4 місяці заборгованості так і залишаються.

"Протягом війни за лютий-березень минулого року закрили питання, але вже давненько ніхто нічого не отримував".


## "Мудрик — це зараз головний талант українського футболу"

Михайло Мудрик переходив на правах оренди до "Десни", аби почати стабільно грати на дорослому рівні. В цьому йому допомагав Олександр Рябоконь.

"Боженька в тім'ячко поцілував Мудрика. В нього є всі якості: дуже швидкий, розумний як футболіст, дуже хороша техніка. Крім того, готовий тренуватись і день, і ніч, що він і робив у Чернігові. Він не йшов з тренувального поля поки не стемніє. Рано чи пізно наступає час, коли людина готова показувати свої найкращі якості. Десь можливо стабільності йому ще не вистачає, але маю надію, що це прийде. Погоджуюсь, що це зараз головний талант українського футболу".

![Михайло Мудрик](https://cdn4.suspilne.media/images/resize/952x1.78/64bf41f266d33a61.jpg)
Михайло Мудрик. ФОТО: ФК "Десна"

На думку Рябоконя, головне, що потрібно для розвитку Мудрика як гравця — не заважати.

"Не кожен вміє брати ініціативу на себе, обігрувати на великій швидкості. Талантам треба підтримка та допомога. На його позиції була досить велика конкуренція, вінгери — це моя слабкість. Ми там були дуже добре укомплектовані: Картушов, Калітвінцев, Гуцуляк і Мудрик. Я вважаю, що на цих позиціях ми були найсильнішими в Україні".
