# МХП Юрія Косюка близька до того, щоб вийти в нуль. Як пошматована війною компанія планує це зробити
![](https://forbes.ua/static/storage/thumbs/374x204/a/72/55725ad2-3b94684e853bc299ec53ed9abd90872a.jpg?v=1130_2)
11 April 2022
original https://forbes.ua/company/mozhna-zhiti-dva-tri-tizhni-it-kompanii-pidgotuvali-avtonomni-ofisi-dlya-soten-pratsivnikiv-na-vipadok-blekautu-yak-tse-pratsyuvatime-25112022-10036
-- TITLE --

МХП, найбільша харчова компанія, яка продовжує роботу в охопленій війною країні, виявила, що розуміння від співробітників та інвесторів, а також успішна армія, є вкрай важливими для її гуманітарних ініціатив.
Безкоштовна роздача продуктів від МХП.

Найбільша харчова компанія України, МХП, від початку війни безкоштовно роздала 10 500 тонн курятини голодним українцям від Києва до Харкова. В цьому їй допомогли водії, які зголошувалися на те, що голова компанії назвав суїцидальними місіями, і кредитори, які готові зробити послаблення для компанії.

«Раніше ми займали великі частини ринку, але тепер вони повністю зруйновані, – говорить голова МХП Джон Річ Forbes зі свого дому в Стамбулі під час відеодзвінка. – Це величезна проблема».

За даними ООН, понад 4,3 мільйона українців із понад 40 мільйонів виїхали з країни відтоді, як російський президент Володимир Путін розпочав в Україні війну понад місяць тому, а ще 12 мільйонів залишилися заблокованими у зонах воєнних дій і не мають змоги звідти вибратися.

Хоч російські сили непрямо визнали свою поразку у кампанії із захоплення Києва, коли перемістили свої сили на схід і південь України, країна ще має проблеми із постачанням їжі. Місія МХП, говорить Річ, полягає в тому, щоб нагодувати якомога більше українців.

Благодійна діяльність дуже вплинула на прибутки МХП. Київська компанія не змогла зробити виплати за кредитами, а минулого місяця Fitch Ratings опустив рейтинг компанії до С, який означає, що у компанії «дефолт неминучий».

МХП Юрія Косюка запросила консультантів з реструктуризації боргу – ознака непевного майбутнього, а компанія Moody’s повідомила, що станом на 21 березня у МХП було всього $228 млн готівки. Причина негативних показників – через брак експорту мʼяса і соняшникової олії, порушення ланцюга постачань і гуманітарні ініціативи компанії.

«Попри такі значні виклики, – зазначили в Moody’s, – МХП намагається і далі працювати».

Майбутнє стало здаватися світлішим, коли власники облігацій, більшість із них європейці, погодилися відтермінувати боргові виплати у березні, квітні і травні. Інші інвестори схвалили 270-денний період виплат, відтермінувавши виплати боргу, який становить $1,5 млрд.

«До вересня, коли прийде час наступних виплат, нам не треба буде їх відтерміновувати, – запевняє Річ. – Ми все виплатимо як зазвичай».

Річ повідомив, що, попри проблеми і випробування, МХП близька до того, щоб вийти в нуль.

МХП саме відновила виробництво олій із соняшникового насіння і соєвих бобів, ціни на які виросли вдвічі від початку війни. МХП з минулого року робила запаси сировини для цього, а Річ розповідає, що це немаленькі запаси.

Але майбутнє цієї компанії залежить від її здатності відновити експорт. МХП сказала, що планує експортувати від 5000 до 15 000 тонн курятини, але все залежить від того, чи дозволить їй це український уряд. Нині існує заборона на експорт сільськогосподарської продукції, яка набрала чинності від початку війни.

Порти не працюють, залізничні шляхи вимушено змінили, а через напади росіян на її ключові зони МХП потрапляє у зовсім іншу реальність, в якій компанії треба доставити продукти країнам на Середньому Сході і в Африці, які покладаються на компанію.

«З логістикою все складно, – бідкається Річ. – Я знайомий із тамтешніми ринками. Дух рветься в бій, але тіло слабке».

Найбільше занепокоєння полягає в тому, що через експорт будуть голодними ті, хто залишився в Україні. За даними Емілі Фарр з Oxfam’s Global Advisory for Emergency Food Security and Livelihoods, очікується, що проблеми із продовольством триватимуть певний час.

«Їжа зараз вкрай необхідна, – каже Фарр. – Хоч різні частини країни мають різний рівень руйнувань, війна вплинула на доступність їжі, спричинила порушення ланцюгів поставок і значно ускладнила можливість дістатися до ринків людям, які живуть у зонах активних бойових дій».

Річ розповів, що фермери-підрядники МХП починають саджати кукурудзу, яка нагодує курей, що підуть на продаж в Україні. Якщо буде надлишок, то його експортуватимуть у Європу.

«Війна все ще в активній фазі», – сказав Річ, який хвалить українських військових за те, що «саме вони відіграли ключову роль у підтримці ланцюгів постачання їжі в країні».
